## श्रीभगवानुवाच । 
ज्ञानोपायः द्विविधः। कर्मयोगः ध्यानयोगश्च। अत्राध्याये ध्यानयोगः प्रपञ्चयति कृष्णः। 

## अनाश्रितः कर्मफलं कार्यं कर्म करोति यः । <br> स संन्यासी च योगी च न निरग्निर्न चाक्रियः ॥ ६-१॥
पूर्वोक्तसंन्यासकर्मयोगयुक्तः एव ध्यानाधिकारी इति सूचयति अनेन श्लोकेन। 

## यं संन्यासमिति प्राहुर्योगं तं विद्धि पाण्डव । <br> न ह्यसंन्यस्तसङ्कल्पो योगी भवति कश्चन ॥ ६-२॥
संन्यासः मुख्ययोगान्तर्भूतः इति ज्ञापयति। 

## आरुरुक्षोर्मुनेर्योगं कर्म कारणमुच्यते । <br> योगारूढस्य तस्यैव शमः कारणमुच्यते ॥ ६-३॥
ध्यानाधिकारत्वेन उक्तः मुख्यः कर्मयोगः किं सकृदनुष्ठेयः उत फलप्राप्तिपर्यन्तं इत्यतः फलप्राप्तिपर्यन्तं इत्याह। शमः उपलक्षणम् भगवन्निष्ठबुद्धित्वरूपध्यानव्याख्यानार्चनादिकम् कर्म। मुक्तिगतसुखस्य कारणम्।   
अथवा कर्मध्यानयोगयोः मध्ये ज्ञानार्थिनः कीदृशो योगो अवश्यापेक्षितः इत्यतः आह आरुरुक्षोरिति। कर्म नानाजनशुश्रूषाख्यकर्म। शमः तस्य उपशमः। 
## यदा हि नेन्द्रियार्थेषु न कर्मस्वनुषज्जते । <br> सर्वसङ्कल्पसंन्यासी योगारूढस्तदोच्यते ॥ ६-४॥
योगारूढस्य लक्षणम् आह। प्रयत्नं विना अपि न अनुषज्जते। 
## उद्धरेदात्मनात्मानं नात्मानमवसादयेत् । <br> आत्मैव ह्यात्मनो बन्धुरात्मैव रिपुरात्मनः ॥ ६-५॥
सः ध्यानयोगः अभियोगेन कार्यः इत्याह उद्धरेदिति। अथवा योगारोहस्य भगवत्प्रसादो मुख्यसाधनः इत्याह उद्धरेदिति।
## बन्धुरात्मात्मनस्तस्य येनात्मैवात्मना जितः । <br> अनात्मनस्तु शत्रुत्वे वर्तेतात्मैव शत्रुवत् ॥ ६-६॥
आत्मा मनः। आत्मना बुद्ध्या। अथवा आत्मा परमात्मा। आत्मना बुद्ध्युपलक्षितभक्त्या। 
## जितात्मनः प्रशान्तस्य परमात्मा समाहितः । <br> शीतोष्णसुखदुःखेषु तथा मानापमानयोः ॥ ६-७॥
जितात्मनः वशीकृतमनस्कस्य भक्त्या वशीकृतभगवत्स्वरूपस्य प्रशान्तिर्भवति। स्वतः एव मनसः विषयेषु अप्रवृत्तिर्भवति।   
  
योगारूढस्य लक्षणम् स्पष्टयति शीतोष्णेत्यादि सार्धश्लोकद्वयेन। 
## ज्ञानविज्ञानतृप्तात्मा कूटस्थो विजितेन्द्रियः । <br> युक्त इत्युच्यते योगी समलोष्टाश्मकाञ्चनः ॥ ६-८॥
कूटस्थत्वे हेतुमाह ज्ञानविज्ञानतृप्तात्मा इति। वेदादौ सर्वत्र विष्णोः उत्कर्षज्ञानं ज्ञानं। तदवान्तरमाहात्म्यविशेषज्ञानं विज्ञानं। अथवा ज्ञानविज्ञानशब्दौ परोक्षापरोक्षज्ञानपरौ।   
## सुहृन्मित्रार्युदासीनमध्यस्थद्वेष्यबन्धुषु । <br> साधुष्वपि च पापेषु समबुद्धिर्विशिष्यते ॥ ६-९॥

## योगी युञ्जीत सततमात्मानं रहसि स्थितः । <br> एकाकी यतचित्तात्मा निराशीरपरिग्रहः ॥ ६-१०॥
ध्यानप्रकारमाह। 
## शुचौ देशे प्रतिष्ठाप्य स्थिरमासनमात्मनः । <br> नात्युच्छ्रितं नातिनीचं चैलाजिनकुशोत्तरम् ॥ ६-११॥

## तत्रैकाग्रं मनः कृत्वा यतचित्तेन्द्रियक्रियः । <br> उपविश्यासने युञ्ज्याद्योगमात्मविशुद्धये ॥ ६-१२॥

## समं कायशिरोग्रीवं धारयन्नचलं स्थिरः । <br> सम्प्रेक्ष्य नासिकाग्रं स्वं दिशश्चानवलोकयन् ॥ ६-१३॥

## प्रशान्तात्मा विगतभीर्ब्रह्मचारिव्रते स्थितः । <br> मनः संयम्य मच्चित्तो युक्त आसीत मत्परः ॥ ६-१४॥

## युञ्जन्नेवं सदात्मानं योगी नियतमानसः । <br> शान्तिं निर्वाणपरमां मत्संस्थामधिगच्छति ॥ ६-१५॥
समाधेः फलमाह। निर्वाणपरमां शरीरत्यागोत्तरकालीनाम्। 
## नात्यश्नतस्तु योगोऽस्ति न चैकान्तमनश्नतः । <br> न चातिस्वप्नशीलस्य जाग्रतो नैव चार्जुन ॥ ६-१६॥
ध्यानयोगनिष्ठस्याहारादिनियममाह। 
## युक्ताहारविहारस्य  युक्तचेष्टस्य कर्मसु । <br> युक्तस्वप्नावबोधस्य योगो भवति दुःखहा ॥ ६-१७॥

## यदा विनियतं चित्तमात्मन्येवावतिष्ठते । <br> निःस्पृहः सर्वकामेभ्यो युक्त इत्युच्यते तदा ॥ ६-१८॥
योगसम्पूर्तिस्वरूपमाह यदेत्याद्यनेकश्लोकैः। 

## यथा दीपो निवातस्थो नेङ्गते सोपमा स्मृता । <br> योगिनो यतचित्तस्य युञ्जतो योगमात्मनः ॥ ६-१९॥
योगसम्पन्नः कथं तिष्ठति इत्यतः आह यथेति। 
## यत्रोपरमते चित्तं निरुद्धं योगसेवया । <br> यत्र चैवात्मनात्मानं पश्यन्नात्मनि तुष्यति ॥ ६-२०॥

## सुखमात्यन्तिकं यत्तद् बुद्धिग्राह्यमतीन्द्रियम् । <br> वेत्ति यत्र न चैवायं स्थितश्चलति तत्त्वतः ॥ ६-२१॥

## यं लब्ध्वा चापरं लाभं मन्यते नाधिकं ततः । <br> यस्मिन्स्थितो न दुःखेन गुरुणापि विचाल्यते ॥ ६-२२॥

## तं विद्याद् दुःखसंयोगवियोगं योगसंज्ञितम् । <br> स निश्चयेन योक्तव्यो योगोऽनिर्विण्णचेतसा ॥ ६-२३॥

## सङ्कल्पप्रभवान्कामांस्त्यक्त्वा सर्वानशेषतः । <br> मनसैवेन्द्रियग्रामं विनियम्य समन्ततः ॥ ६-२४॥

## शनैः शनैरुपरमेद् बुद्ध्या धृतिगृहीतया । <br> आत्मसंस्थं मनः कृत्वा न किञ्चिदपि चिन्तयेत् ॥ ६-२५॥

## यतो यतो निश्चरति मनश्चञ्चलमस्थिरम् । <br> ततस्ततो नियम्यैतदात्मन्येव वशं नयेत् ॥ ६-२६॥
ध्यानेन मनः अनवस्थितं चेत् प्रत्याहारेण वशीकुर्यादित्याह। 
## प्रशान्तमनसं ह्येनं योगिनं सुखमुत्तमम् । <br> उपैति शान्तरजसं ब्रह्मभूतमकल्मषम् ॥ ६-२७॥
फलं प्रपञ्चयति। शान्तरजसं विगतरजोगुणम्। 
## युञ्जन्नेवं सदात्मानं योगी विगतकल्मषः । <br> सुखेन ब्रह्मसंस्पर्शमत्यन्तं सुखमश्नुते ॥ ६-२८॥

## सर्वभूतस्थमात्मानं सर्वभूतानि चात्मनि । <br> ईक्षते योगयुक्तात्मा सर्वत्र समदर्शनः ॥ ६-२९॥
उत्तमाधिकारिणां ध्येयमाह। 
## यो मां पश्यति सर्वत्र सर्वं च मयि पश्यति । <br> तस्याहं न प्रणश्यामि स च मे न प्रणश्यति ॥ ६-३०॥
सर्वभूतस्थात्मध्यानविशेषस्य फलमाह। तस्याहं न प्रणश्यामि सर्वदा योगक्षेमवहः स्याम्। स च मे न प्रणश्यति सदा मद्भक्तो भवति। 
## सर्वभूतस्थितं यो मां भजत्येकत्वमास्थितः । <br> सर्वथा वर्तमानोऽपि स योगी मयि वर्तते ॥ ६-३१॥
तदेव स्पष्टयति। साम्यदर्शनं प्रपञ्चयति एकत्वमास्थितः इति। 
## आत्मौपम्येन सर्वत्र समं पश्यति योऽर्जुन । <br> सुखं वा यदि वा दुःखं स योगी परमो मतः ॥ ६-३२॥
भगवदनुवर्तिविषयतया साम्यदर्शनं व्याचष्टे। 
## अर्जुन उवाच ।
## योऽयं योगस्त्वया प्रोक्तः साम्येन मधुसूदन । <br> एतस्याहं न पश्यामि चञ्चलत्वात्स्थितिं स्थिराम् ॥ ६-३३॥
## चञ्चलं हि मनः कृष्ण प्रमाथि बलवद् दृढम् । <br> तस्याहं निग्रहं मन्ये वायोरिव सुदुष्करम् ॥ ६-३४॥
## श्रीभगवानुवाच ।
## असंशयं महाबाहो मनो दुर्निग्रहं चलम् ।  <br> अभ्यासेन तु कौन्तेय वैराग्येण च गृह्यते ॥ ६-३५॥
## असंयतात्मना योगो दुष्प्राप इति मे मतिः ।  <br> वश्यात्मना तु यतता शक्योऽवाप्तुमुपायतः ॥ ६-३६॥

## अर्जुन उवाच ।
## अयतिः श्रद्धयोपेतो योगाच्चलितमानसः । <br> अप्राप्य योगसंसिद्धिं कां गतिं कृष्ण गच्छति ॥ ६-३७॥
## कच्चिन्नोभयविभ्रष्टश्छिन्नाभ्रमिव नश्यति । <br> अप्रतिष्ठो महाबाहो विमूढो ब्रह्मणः पथि ॥ ६-३८॥
## एतन्मे संशयं कृष्ण छेत्तुमर्हस्यशेषतः । <br> त्वदन्यः संशयस्यास्य छेत्ता न ह्युपपद्यते ॥ ६-३९॥
## श्रीभगवानुवाच ।
## पार्थ नैवेह नामुत्र विनाशस्तस्य विद्यते । <br> न हि कल्याणकृत्कश्चिद् दुर्गतिं तात गच्छति ॥ ६-४०॥
## प्राप्य पुण्यकृतां लोकानुषित्वा शाश्वतीः समाः । <br> शुचीनां श्रीमतां गेहे योगभ्रष्टोऽभिजायते ॥ ६-४१॥
## अथवा योगिनामेव कुले भवति धीमताम् । <br> एतद्धि दुर्लभतरं लोके जन्म यदीदृशम् ॥ ६-४२॥
उक्तं द्विविधं जन्म दुर्लभतरं। 
## तत्र तं बुद्धिसंयोगं लभते पौर्वदेहिकम् । <br> यतते च ततो भूयः संसिद्धौ कुरुनन्दन ॥ ६-४३॥
## पूर्वाभ्यासेन तेनैव ह्रियते ह्यवशोऽपि सः । <br> जिज्ञासुरपि योगस्य शब्दब्रह्मातिवर्तते ॥ ६-४४॥
शब्दब्रह्मातिवर्तते विधिनिषेधातीतो भवति मुक्तो भवति। 
## प्रयत्नाद्यतमानस्तु योगी संशुद्धकिल्बिषः । <br> अनेकजन्मसंसिद्धस्ततो याति परां गतिम् ॥ ६-४५॥
## तपस्विभ्योऽधिको योगी ज्ञानिभ्योऽपि मतोऽधिकः । <br> कर्मिभ्यश्चाधिको योगी तस्माद्योगी भवार्जुन ॥ ६-४६॥
## योगिनामपि सर्वेषां मद्गतेनान्तरात्मना । <br> श्रद्धावान्भजते यो मां स मे युक्ततमो मतः ॥ ६-४७॥
