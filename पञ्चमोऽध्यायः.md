## अर्जुन उवाच ।
## संन्यासं कर्मणां कृष्ण पुनर्योगं च शंससि । <br> यच्छ्रेय एतयोरेकं तन्मे ब्रूहि सुनिश्चितम् ॥ ५-१॥
सन्यासः `यदृच्छालाभसन्तुष्टो` इत्यादिना उपपादितः कामादिपरित्यागः। योगः भगवदर्पणबुद्ध्या कर्मानुष्ठानः। एतयोः कर्मयोगाख्यज्ञानोपायाङ्गयोः मध्ये यच्छ्रेयः। अथवा `योगसंन्यस्तकर्माणं` इत्यनेन सन्यासशब्दः सर्वकर्मत्यागरूपयतिपरः इति मत्वा `योगमातिष्ठो` इत्यनेन योगशब्दः गृहिपरः इति मत्वा एतयोः मध्ये यच्छ्रेयः।
## श्रीभगवानुवाच ।
## संन्यासः कर्मयोगश्च निःश्रेयसकरावुभौ । <br> तयोस्तु कर्मसंन्यासात्कर्मयोगो विशिष्यते ॥ ५-२॥
उभौ समुच्चितौ सन्तौ निःश्रेयसकरौ। 
## ज्ञेयः स नित्यसंन्यासी यो न द्वेष्टि न काङ्क्षति । <br> निर्द्वन्द्वो हि महाबाहो सुखं बन्धात्प्रमुच्यते ॥ ५-३॥
संन्यासस्य उक्तनिःश्रेयसकरत्वं उपपादयितुं तदर्थं स्मारयति।   
यद्वा संन्यासशब्दः न यत्याश्रमपरः इति भावेन संन्यासशब्दार्थम् आह।
## साङ्ख्ययोगौ पृथग्बालाः प्रवदन्ति न पण्डिताः । <br> एकमप्यास्थितः सम्यगुभयोर्विन्दते फलम् ॥ ५-४॥
श्रुतिस्मृत्यादिना तु वैराग्यः ज्ञानसाधनः परम्परया मोक्षसाधनश्च इति कर्मानुष्ठानस्तु बन्धकः इति च अवगम्यते। कथं कर्मयोगः वैराग्यरूपसन्यासात् श्रेष्ठतरः उच्यते इत्यतः आह साङ्ख्येति। कर्मयोगोपि ज्ञानसाधनः। साङ्ख्ययोगौ साध्यसाधनौ न इति बालाः प्रवदन्ति न पण्डिताः। कुतः योगस्य ज्ञानहेतुत्वं इत्यतः उच्यते एकमिति। ज्ञानमार्गं कर्ममार्गं वा एकमपि सम्यगनुतिष्ठन् उभयोः फलं विन्दति।   
यद्वा संन्यासयोगयोः अधिकारिभेदोपि न युज्यते इत्याह साङ्ख्येति। ज्ञानकर्मयोगौ पृथक् यतिगृहिरूपभिन्नाधिकारिकौ, न एकत्र समाविष्टौ इति अविवेकिनः प्रवदन्ति। 
## यत्साङ्ख्यैः प्राप्यते स्थानं तद्योगैरपि गम्यते । <br> एकं साङ्ख्यं च योगं च यः पश्यति स पश्यति ॥ ५-५॥
ननु एतावता द्वयं किञ्चित्फलं प्रति स्वतन्त्रसाधनमित्युच्यते, योगस्य ज्ञानहेतुत्वं न प्राप्तं इत्यतः तदभिप्रायं व्यनक्ति।   
यद्वा ज्ञानैकगम्ययतिप्राप्यस्थानप्राप्तिसद्भावात् गृहिणां ज्ञानाधिकारो अस्ति इति वदन् उक्तं उपसंहरति। 
## संन्यासस्तु महाबाहो दुःखमाप्तुमयोगतः । <br> योगयुक्तो मुनिर्ब्रह्म नचिरेणाधिगच्छति ॥ ५-६॥
संन्यासस्य योगावरत्वे साधकमाह।  
अथवा संन्यासयोगयोः असमुच्चये निःश्रेयसकरत्वे बाधकमाह अत्र। 
## योगयुक्तो विशुद्धात्मा विजितात्मा जितेन्द्रियः । <br> सर्वभूतात्मभूतात्मा कुर्वन्नपि न लिप्यते ॥ ५-७॥
योगयुक्तसंन्यासस्य महाफलहेतुत्वं प्रपञ्चयति अनेन श्लोकेन। द्वेषादिवर्जनरूपसंन्यासस्य कारणमाह `विशुद्धात्मा विजितात्मा जितेन्द्रियः` इति। विशुद्धात्मा विशुद्धस्वभावः। ब्रह्माधिगच्छतीति प्रागुक्तमुक्तिफलं प्रति ब्रह्मज्ञानरूपावान्तरफलमाह `सर्वभूतात्मभूतात्मा` इति। सर्वभूतात्मा सर्वभूतानां आदानादिकर्ता स्वामी। सर्वप्राणिनां स्वामिभूतः सर्वभूतात्मभूतः। स एव स्वस्य आत्मा स्वामी यस्य सः। ज्ञानीत्यर्थः।  
## नैव किञ्चित्करोमीति युक्तो मन्येत तत्त्ववित् । <br> पश्यञ्श्रुण्वन्स्पृशञ्जिघ्रन्नश्नन्गच्छन्स्वपञ्श्वसन् ॥ ५-८॥
## प्रलपन्विसृजन्गृह्णन्नुन्मिषन्निमिषन्नपि । <br> इन्द्रियाणीन्द्रियार्थेषु वर्तन्त इति धारयन् ॥ ५-९॥
सङ्कल्पत्यागोक्त्या पुनः संन्यासं स्पष्टयति। इन्द्रियाणि इन्द्रियार्थेषु हरीच्छया वर्तन्ते इति मनसा अवमृशन्। सङ्कल्पत्यागोपि संन्यासशब्दार्थः इति भावः।   
अथवा यदुक्तं संन्यासो योगरूप सन् परमपुमर्थहेतुः भवति इति तत्र कथं संन्यासस्य योगरूपता इत्यतः आह नैवेति। नैव किञ्चिदहं स्वातन्त्र्येण करोमि इन्द्रियाणि इन्द्रियार्थेषु हरीच्छया वर्तन्ते इति अनुसन्धानमेव द्वेषादिवर्जनरूपसंन्यासस्य योगरूपत्वं। 
## ब्रह्मण्याधाय कर्माणि सङ्गं त्यक्त्वा करोति यः । <br> लिप्यते न स पापेन पद्मपत्रमिवाम्भसा ॥ ५-१०॥
संन्यासयोगाभ्यां युक्तः एव कर्मणा न लिप्यते इति साधननियममाह। ब्रह्मण्याधाय मम शुभार्थं स्वपूजात्मकानि मया कारितानीत्यनुसन्धाय। पापेन न लिप्यते ज्ञानद्वारा मुक्तो भवति। 
## कायेन मनसा बुद्ध्या केवलैरिन्द्रियैरपि । <br> योगिनः कर्म कुर्वन्ति सङ्गं त्यक्त्वात्मशुद्धये ॥ ५-११॥
संन्यासयोगौ मिलितावेव फलहेतुरित्यत्र आचारो अस्ति इत्याह कायेनेति। कामाहम्भावहीनैः स्वातन्त्र्याभिमानरहितैः वा।  
## युक्तः कर्मफलं त्यक्त्वा शान्तिमाप्नोति नैष्ठिकीम् । <br> अयुक्तः कामकारेण फले सक्तो निबध्यते ॥ ५-१२॥
संन्यासयोगोभयाभ्याम् भिन्नः कोपि मोक्षसाधनं नास्ति इत्याह युक्तेति। 
## सर्वकर्माणि मनसा संन्यस्यास्ते सुखं वशी । <br> नवद्वारे पुरे देही नैव कुर्वन्न कारयन् ॥ ५-१३॥
कारयितृत्वाभिमानत्यागेन संन्यासशब्दार्थः स्पष्टयति।  
अथवा प्राक् `ब्रह्मण्याधाय कर्माणि` इत्यत्र कर्मणां ब्रह्मण्याधानं नाम न कर्मणां स्वरूपेण त्यागः अपि तु सर्वकर्माणि मनसा भगवानेव मम शुभार्थं स्वपूजात्मकानि मया कारितानीत्यनुसन्धानं इत्याह।
## न कर्तृत्वं न कर्माणि लोकस्य सृजति प्रभुः । <br> न कर्मफलसंयोगं स्वभावस्तु प्रवर्तते ॥ ५-१४॥
ननु श्रवणादिकुर्वन् `नैव किञ्चित्करोमीति` इति अनुसन्धानः अयुक्तः मिथ्याज्ञानप्रसङ्गात् इत्यतः तस्य भावः "स्वातन्त्र्येण न करोमि" इत्येतावता इत्याह नेति। जडमपेक्ष्य प्रभुः समर्थो जीवः लोकस्य कर्तृत्वं न सृजति स्वातन्त्र्येण न कारयति। स्वयं कर्माणि न सृजति स्वातन्त्र्येण न करोति। लोकस्य स्वस्य वा कर्मफलसम्पादने न स्वातन्त्रः। किन्तु सर्वत्र स्वभावः भगवान् एव प्रवर्तते। स्वयमेव परानपेक्षया भवति भावयति च इति स्वभावः। 
अथवा स्वयं जीवः अस्वतन्त्रोपि क्रियायां अदृष्टे कर्मफले च ईश्वरदत्तं स्वातन्त्र्यं तु अस्ति अतो `ब्रह्मण्याधाय कर्माणि` इत्यत्र `सर्वकर्माणि मनसा संन्यस्यास्ते` इत्यत्र च भगवति कर्मसंन्यासः अयुक्तः इत्यतः आह नेति। प्रभुः ईश्वरः जीवस्य कर्तृत्वं क्रियायां स्वातन्त्र्यं न सृजति न प्रयच्छति। एवं क्रियाजन्यादृष्टे फलप्रापतौ च स्वातन्त्र्यं न ददाति जीवस्य। 
## नादत्ते कस्यचित्पापं न चैव सुकृतं विभुः । <br> अज्ञानेनावृतं ज्ञानं तेन मुह्यन्ति जन्तवः ॥ ५-१५॥
जडमपेक्ष्य विभुः जीवः कर्मफलं स्वातन्त्र्येण न आदत्ते। अथवा ईश्वरः सर्वकर्मकुर्वन्नपि तन्निमित्तफलं न प्राप्नोति। तस्य कर्मलेपः न भवति।   
ईश्वरः सर्वत्र स्थितवा स्वातन्त्त्र्येण सर्वकर्म करोति चेत् तर्हि कथं न दृश्यते इत्यतः आह अज्ञानेनेति। जीवस्य ज्ञानं अज्ञानेनावृतं।
## ज्ञानेन तु तदज्ञानं येषां नाशितमात्मनः । <br> तेषामादित्यवज्ज्ञानं प्रकाशयति तत्परम् ॥ ५-१६॥
ज्ञानं अज्ञानेनावृतत्वात् अज्ञाननाशासमर्थत्वात् ज्ञानहेतुसंन्यासयोगौ अनुपयुक्तौ इत्यतः आह ज्ञानेन। द्विविधं जीवस्य ज्ञानं स्वरूपं वृत्तिरूपञ्च। आत्मनः परोक्षवृत्तिरूपज्ञानेन तु येषां तदज्ञानं नाशितं शिथिलितं तेषां ज्ञानं भगवदपरोक्षज्ञानं तत् परं ब्रह्म आदित्यवत् प्रकाशयति। 
## तद्बुद्धयस्तदात्मानस्तन्निष्ठास्तत्परायणाः ।<br> गच्छन्त्यपुनरावृत्तिं ज्ञाननिर्धूतकल्मषाः ॥ ५-१७॥
अपरोक्षज्ञानाव्यवहितसाधनमाह तद्बुद्धय इति। पुनः पुनस्तत्र बुद्धिः येषां ते तद्बुद्धयः। आत्मा आदानादिकर्ता। 
## विद्याविनयसम्पन्ने ब्राह्मणे गवि हस्तिनि ।<br> शुनि चैव श्वपाके च पण्डिताः समदर्शिनः ॥ ५-१८॥
परमेश्वररूपाणां सर्वत्र साम्यदर्शनं च अपरोक्षज्ञानसाधनं इत्याशयवानाह विद्येति। 
## इहैव तैर्जितः सर्गो येषां साम्ये स्थितं मनः ।<br> निर्दोषं हि समं ब्रह्म तस्माद् ब्रह्मणि ते स्थिताः ॥ ५-१९॥

## न प्रहृष्येत्प्रियं प्राप्य नोद्विजेत्प्राप्य चाप्रियम् ।<br> स्थिरबुद्धिरसम्मूढो ब्रह्मविद् ब्रह्मणि स्थितः ॥ ५-२०॥

## बाह्यस्पर्शेष्वसक्तात्मा विन्दत्यात्मनि यत्सुखम् ।<br> स ब्रह्मयोगयुक्तात्मा सुखमक्षयमश्नुते ॥ ५-२१॥

## ये हि संस्पर्शजा भोगा दुःखयोनय एव ते ।<br> आद्यन्तवन्तः कौन्तेय न तेषु रमते बुधः ॥ ५-२२॥

## शक्नोतीहैव यः सोढुं प्राक्शरीरविमोक्षणात् ।<br> कामक्रोधोद्भवं वेगं स युक्तः स सुखी नरः ॥ ५-२३॥
