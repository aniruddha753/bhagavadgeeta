## श्रीभगवानुवाच ।
## इमं विवस्वते योगं प्रोक्तवानहमव्ययम् । <br> विवस्वान्मनवे प्राह मनुरिक्ष्वाकवेऽब्रवीत् ॥ ४-१॥
"`मयि सर्वाणि कर्माणि`" इत्यस्मिन्नुक्तनिवृत्तकर्मलक्षणज्ञानोपायानुष्ठाने रुच्युत्पादनाय पूर्वानुष्ठितश्चायं धर्म इत्याह इममित्यादि त्रयेण। अव्ययफलत्वात् अव्ययम्। 

## एवं परम्पराप्राप्तमिमं राजर्षयो विदुः । <br> स कालेनेह महता योगो नष्टः परन्तप ॥ ४-२॥

## स एवायं मया तेऽद्य योगः प्रोक्तः पुरातनः । <br> भक्तोऽसि मे सखा चेति रहस्यं ह्येतदुत्तमम् ॥ ४-३॥
 
##         अर्जुन उवाच ।
## अपरं भवतो जन्म परं जन्म विवस्वतः । <br> कथमेतद्विजानीयां त्वमादौ प्रोक्तवानिति ॥ ४-४॥
"`मयि सर्वाणि कर्माणि`" इत्यत्र हरेः पूज्यत्वं स्वतन्त्रकर्तृत्वं च अर्जुनस्य तदधीनकर्तृत्वं पूजकत्वञ्चोक्तम्। एवं तत्र अभिप्रेतं जीवेश्वरभेदं प्रमाणेन ज्ञातुं पृच्छति अपरमित्यादिना। 

##         श्रीभगवानुवाच ।
 
## बहूनि मे व्यतीतानि जन्मानि तव चार्जुन । <br> तान्यहं वेद सर्वाणि न त्वं वेत्थ परन्तप ॥ ४-५॥
 
## अजोऽपि सन्नव्ययात्मा भूतानामीश्वरोऽपि सन् । <br> प्रकृतिं स्वामधिष्ठाय सम्भवाम्यात्ममायया ॥ ४-६॥
 
## यदा यदा हि धर्मस्य ग्लानिर्भवति भारत । <br> अभ्युत्थानमधर्मस्य तदात्मानं सृजाम्यहम् ॥ ४-७॥
 
## परित्राणाय साधूनां विनाशाय च दुष्कृताम् । <br> धर्मसंस्थापनार्थाय सम्भवामि युगे युगे ॥ ४-८॥
 
## जन्म कर्म च मे दिव्यमेवं यो वेत्ति तत्त्वतः । <br> त्यक्त्वा देहं पुनर्जन्म नैति मामेति सोऽर्जुन ॥ ४-९॥
 
## वीतरागभयक्रोधा मन्मया मामुपाश्रिताः । <br> बहवो ज्ञानतपसा पूता मद्भावमागताः ॥ ४-१०॥
 
## ये यथा मां प्रपद्यन्ते तांस्तथैव भजाम्यहम् । <br> मम वर्त्मानुवर्तन्ते मनुष्याः पार्थ सर्वशः ॥ ४-११॥

## काङ्क्षन्तः कर्मणां सिद्धिं यजन्त इह देवताः । <br> क्षिप्रं हि मानुषे लोके सिद्धिर्भवति कर्मजा ॥ ४-१२॥
 
## चातुर्वर्ण्यं मया सृष्टं गुणकर्मविभागशः । <br> तस्य कर्तारमपि मां विद्ध्यकर्तारमव्ययम् ॥ ४-१३॥
 
## न मां कर्माणि लिम्पन्ति न मे कर्मफले स्पृहा । <br> इति मां योऽभिजानाति कर्मभिर्न स बध्यते ॥ ४-१४॥
 
## एवं ज्ञात्वा कृतं कर्म पूर्वैरपि मुमुक्षुभिः । <br> कुरु कर्मैव तस्मात्त्वं पूर्वैः पूर्वतरं कृतम् ॥ ४-१५॥
 
## किं कर्म किमकर्मेति कवयोऽप्यत्र मोहिताः । <br> तत्ते कर्म प्रवक्ष्यामि यज्ज्ञात्वा मोक्ष्यसेऽशुभात् ॥ ४-१६॥
 
## कर्मणो ह्यपि बोद्धव्यं बोद्धव्यं च विकर्मणः । <br> अकर्मणश्च बोद्धव्यं गहना कर्मणो गतिः ॥ ४-१७॥
 
## कर्मण्यकर्म यः पश्येदकर्मणि च कर्म यः । <br> स बुद्धिमान्मनुष्येषु स युक्तः कृत्स्नकर्मकृत् ॥ ४-१८॥
 
## यस्य सर्वे समारम्भाः कामसङ्कल्पवर्जिताः । <br> ज्ञानाग्निदग्धकर्माणं तमाहुः पण्डितं बुधाः ॥ ४-१९॥
 
## त्यक्त्वा कर्मफलासङ्गं नित्यतृप्तो निराश्रयः । <br> कर्मण्यभिप्रवृत्तोऽपि नैव किञ्चित्करोति सः ॥ ४-२०॥
 
## निराशीर्यतचित्तात्मा त्यक्तसर्वपरिग्रहः । <br> शारीरं केवलं कर्म कुर्वन्नाप्नोति किल्बिषम् ॥ ४-२१॥
 
## यदृच्छालाभसन्तुष्टो द्वन्द्वातीतो विमत्सरः । <br> समः सिद्धावसिद्धौ च कृत्वापि न निबध्यते ॥ ४-२२॥
 
## गतसङ्गस्य मुक्तस्य ज्ञानावस्थितचेतसः । <br> यज्ञायाचरतः कर्म समग्रं प्रविलीयते ॥ ४-२३॥
 
## ब्रह्मार्पणं ब्रह्म हविर्ब्रह्माग्नौ ब्रह्मणा हुतम् । <br> ब्रह्मैव तेन गन्तव्यं ब्रह्मकर्मसमाधिना ॥ ४-२४॥
 
## दैवमेवापरे यज्ञं योगिनः पर्युपासते । <br> ब्रह्माग्नावपरे यज्ञं यज्ञेनैवोपजुह्वति ॥ ४-२५॥
