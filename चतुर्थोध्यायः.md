## श्रीभगवानुवाच ।
## इमं विवस्वते योगं प्रोक्तवानहमव्ययम् । <br> विवस्वान्मनवे प्राह मनुरिक्ष्वाकवेऽब्रवीत् ॥ ४-१॥
"`मयि सर्वाणि कर्माणि`" इत्यस्मिन्नुक्तनिवृत्तकर्मलक्षणज्ञानोपायानुष्ठाने रुच्युत्पादनाय पूर्वानुष्ठितश्चायं धर्म इत्याह इममित्यादि त्रयेण। अव्ययफलत्वात् अव्ययम्। 

## एवं परम्पराप्राप्तमिमं राजर्षयो विदुः । <br> स कालेनेह महता योगो नष्टः परन्तप ॥ ४-२॥

## स एवायं मया तेऽद्य योगः प्रोक्तः पुरातनः । <br> भक्तोऽसि मे सखा चेति रहस्यं ह्येतदुत्तमम् ॥ ४-३॥
 
##         अर्जुन उवाच ।
## अपरं भवतो जन्म परं जन्म विवस्वतः । <br> कथमेतद्विजानीयां त्वमादौ प्रोक्तवानिति ॥ ४-४॥
"`मयि सर्वाणि कर्माणि`" इत्यत्र हरेः पूज्यत्वं स्वतन्त्रकर्तृत्वं च अर्जुनस्य तदधीनकर्तृत्वं पूजकत्वञ्चोक्तम्। एवं तत्र अभिप्रेतं जीवेश्वरभेदं प्रमाणेन ज्ञातुं पृच्छति अपरमित्यादिना। 

##         श्रीभगवानुवाच ।
 
## बहूनि मे व्यतीतानि जन्मानि तव चार्जुन । <br> तान्यहं वेद सर्वाणि न त्वं वेत्थ परन्तप ॥ ४-५॥
 
## अजोऽपि सन्नव्ययात्मा भूतानामीश्वरोऽपि सन् । <br> प्रकृतिं स्वामधिष्ठाय सम्भवाम्यात्ममायया ॥ ४-६॥
प्राकृतदेहवद्वसुदेवादीन् अधिष्ठाय स्वेच्छया सम्भवामि। कुतः सम्भवसि इत्यतः स्वाम् प्रकृतिं अधिष्ठाय स्वस्वभावम् अनुसृत्य सम्भवामि। स्वकीयां तमोरूपां प्रकृतिं आश्रित्य सम्भूतः इति लोकस्य भ्रमविषयो भवामि। 
## यदा यदा हि धर्मस्य ग्लानिर्भवति भारत । <br> अभ्युत्थानमधर्मस्य तदात्मानं सृजाम्यहम् ॥ ४-७॥
 
## परित्राणाय साधूनां विनाशाय च दुष्कृताम् । <br> धर्मसंस्थापनार्थाय सम्भवामि युगे युगे ॥ ४-८॥

## जन्म कर्म च मे दिव्यमेवं यो वेत्ति तत्त्वतः । <br> त्यक्त्वा देहं पुनर्जन्म नैति मामेति सोऽर्जुन ॥ ४-९॥
अत्र जन्मकर्मरूपैकदेशज्ञानेन मुक्त्युक्तिः योग्यगुणज्ञानोपलक्षणार्था ज्ञेया।  

## वीतरागभयक्रोधा मन्मया मामुपाश्रिताः । <br> बहवो ज्ञानतपसा पूता मद्भावमागताः ॥ ४-१०॥
 मन्मयाः मत्प्रधानाः अहमेव प्रधानः इति जानन्तः। अथवा मन्मया मत्प्रचुराः मामेव सर्वभूतेषु सत्ताप्रतीत्यादिप्रदं जानन्तः। मदेकशरणाः। पूताः दग्धकर्माणः। मद्भावम् मयि सायुज्यलक्षणम् भावं स्थितिम् आगताः। 

## ये यथा मां प्रपद्यन्ते तांस्तथैव भजाम्यहम् । <br> मम वर्त्मानुवर्तन्ते मनुष्याः पार्थ सर्वशः ॥ ४-११॥

## काङ्क्षन्तः कर्मणां सिद्धिं यजन्त इह देवताः । <br> क्षिप्रं हि मानुषे लोके सिद्धिर्भवति कर्मजा ॥ ४-१२॥
त्रैविद्यानामपि मोक्षश्चेत् को विशेषः त्वामुपाश्रितानां इत्यतो न ज्ञानिनां त्रैविद्यानां च फलसाम्यम्। तत्तत्सेवानुसारेण भिन्नफलदानात् न वैषम्यादिदोषः इति भावेन आह ये यथेति। तेषां सेवायां विशेषः किंप्रकारः इत्यतः आह ममेति। मम मत्कर्मकर्तृत्वात् तद्यागीयहविरादिभोक्तृत्वात् मम वर्त्मानुवर्तन्तेव सर्वे। एतावान् विशेषः। अहमेव सर्वयज्ञानां भोक्ता प्रेरकश्चेति भागवताः ज्ञात्वा निष्कामाः मामेव यजन्ते। त्रैविद्यास्तु तत्तत्वमजानानाः कर्मणां सिद्धिं काङ्क्षन्तः अन्यदेवता इह यजन्ते। तव यागीयहविरादिभोक्तृत्वं कुतः इत्यतः आह यतः मानुषे लोके कर्मजा सिद्धिः क्षिप्रं भवति इति। 
 
## चातुर्वर्ण्यं मया सृष्टं गुणकर्मविभागशः । <br> तस्य कर्तारमपि मां विद्ध्यकर्तारमव्ययम् ॥ ४-१३॥
भगवद्भजनं विना कुतो न फलं इत्यतो वा ज्ञानिनामिव त्रैविद्यानामपि कुतो न महाफलमित्यतो वा तस्य पितृत्वात् पितरं परित्यज्य अन्यदेवतायाजिनां फलमेव नास्ति इति भावेनाह चातुर्वर्ण्यमिति। मम कोपि कर्तारं नास्ति इति विद्धि। उत्तरश्लोके वक्ष्यमाणकर्मलेपाभावे हेतुं आह तस्येति। तस्य कर्तारमपि मां जीवविलक्षणम् अकर्तृत्वात् अकर्तारं कर्तृत्वहीनं विद्धि। 

## न मां कर्माणि लिम्पन्ति न मे कर्मफले स्पृहा । <br> इति मां योऽभिजानाति कर्मभिर्न स बध्यते ॥ ४-१४॥
स्वात्मानमुद्दिश्य `न मां कर्माणि लिम्पन्ति` इत्यादि यो जानाति इति जीवाभेदप्रतीतिनिरासाय मां योऽभिजानाति इति उक्तं। 

## एवं ज्ञात्वा कृतं कर्म पूर्वैरपि मुमुक्षुभिः । <br> कुरु कर्मैव तस्मात्त्वं पूर्वैः पूर्वतरं कृतम् ॥ ४-१५॥
 
## किं कर्म किमकर्मेति कवयोऽप्यत्र मोहिताः । <br> तत्ते कर्म प्रवक्ष्यामि यज्ज्ञात्वा मोक्ष्यसेऽशुभात् ॥ ४-१६॥
 
## कर्मणो ह्यपि बोद्धव्यं बोद्धव्यं च विकर्मणः । <br> अकर्मणश्च बोद्धव्यं गहना कर्मणो गतिः ॥ ४-१७॥
कर्मणः सकाशात् अकर्म विरुद्धकर्म च विविच्य बोद्धव्यं। विकर्मणः सकाशात् कर्माकर्म च विविच्य बोद्धव्यं। अकर्मणः सकाशात् कर्म विकर्म च विविच्य बोद्धव्यं। कुतः इत्यतः आह गहनेति। यद्वा कर्म नः मत्तः अकर्म विकर्म च नः मत्तः इति बोद्धव्यं। कर्मादिस्वरूपं न स्वतन्त्रं किन्तु भगवदधीनं बोद्धव्यं। नः इति बहुवचनं बहुरूपत्वात्। 

## कर्मण्यकर्म यः पश्येदकर्मणि च कर्म यः । <br> स बुद्धिमान्मनुष्येषु स युक्तः कृत्स्नकर्मकृत् ॥ ४-१८॥
वर्णाश्रमोचितकर्मणि क्रियमाणे सति अकर्म कर्माभावं स्वस्य यः पश्येत् भगवानेव स्वतन्त्रेण करोति तदधीनकर्ताहं इति यो जानाति। जीवस्य सुप्त्यादौ कर्माकरणावस्थायां तद्भगवतः कार्यं इति यः जानाति। 

## यस्य सर्वे समारम्भाः कामसङ्कल्पवर्जिताः । <br> ज्ञानाग्निदग्धकर्माणं तमाहुः पण्डितं बुधाः ॥ ४-१९॥
कर्मस्वरूपं प्रपञ्चयति यस्येत्यादिपञ्चकेन। 

## त्यक्त्वा कर्मफलासङ्गं नित्यतृप्तो निराश्रयः । <br> कर्मण्यभिप्रवृत्तोऽपि नैव किञ्चित्करोति सः ॥ ४-२०॥
न केवलं कामसङ्कल्पवर्जितत्वं किन्तु कर्मफलस्नेहरहितत्वमपि। नित्यतृत्पनिराश्रयभगवतः सदृशः। अथवा अनिराश्रयः इति पदविभागेन भगवदाश्रयत्वात् न निराश्रयः। 

## निराशीर्यतचित्तात्मा त्यक्तसर्वपरिग्रहः । <br> शारीरं केवलं कर्म कुर्वन्नाप्नोति किल्बिषम् ॥ ४-२१॥
फलस्नेहराहित्यं प्राप्तुम् उपायमाह निराशीरिति। नियतौ चित्तात्मानौ यस्य सः यतचित्तात्मा। त्यक्तसर्वपरिग्रहः देहेन्द्रियादौ अभिमानम् परित्यज्य। 

## यदृच्छालाभसन्तुष्टो द्वन्द्वातीतो विमत्सरः । <br> समः सिद्धावसिद्धौ च कृत्वापि न निबध्यते ॥ ४-२२॥
यतचित्तात्मा कीदृशः इत्यतः तस्य लक्षणमाह यदृच्छेति। सुखदुःखलाभालाभादि द्वन्द्वानि अतीतानि येन सः द्वन्द्वातीतः। स्वानधीनत्वनिमित्तमनःखेदहीनः विमत्सरः। 

## गतसङ्गस्य मुक्तस्य ज्ञानावस्थितचेतसः । <br> यज्ञायाचरतः कर्म समग्रं प्रविलीयते ॥ ४-२३॥
उक्तकर्मस्वरूपं उपसंहरति। कर्मफलासङ्गं त्यक्त्वा त्यक्तसर्वपरिग्रहः सन् कर्मण्यकर्म अकर्मणि कर्म च पश्यन् तथा नित्यतृप्तनिराश्रयः भगवान् इति ज्ञात्वा यज्ञनामकविष्णुप्रीत्यर्थं यः कर्म करोति तस्य समग्रं कर्म प्रविलीयते बन्धकं न भवति। 

## ब्रह्मार्पणं ब्रह्म हविर्ब्रह्माग्नौ ब्रह्मणा हुतम् । <br> ब्रह्मैव तेन गन्तव्यं ब्रह्मकर्मसमाधिना ॥ ४-२४॥
ज्ञानावस्थितचेतस्त्वं विवृणोति। अर्पणादिसर्वं भगवदधीनं। 

## दैवमेवापरे यज्ञं योगिनः पर्युपासते । <br> ब्रह्माग्नावपरे यज्ञं यज्ञेनैवोपजुह्वति ॥ ४-२५॥
केचन यतयः दैवं - यज्ञं यथा भवति तथा - उपासते अथवा यज्ञनामकं देवं उपासते। भगवदुपासनमेव तेषां यज्ञः इति भावः।  अपरे ज्योतिष्टोमादियज्ञेन ब्रह्माख्याग्नौ यज्ञनामकं भगवन्तं प्रति जुह्वति समर्पयन्ति। अथवा ब्रह्माख्याग्नौ ज्योतिष्टोमादियज्ञं यज्ञनामकेन भगवता निमित्तेन समर्पयन्ति। सर्वं यज्ञनामकभगवदधीनं ज्ञात्वा स्वस्वातन्त्र्यत्यागेन कृतं कर्म विष्णौ समर्पयन्ति।

## श्रोत्रादीनीन्द्रियाण्यन्ये संयमाग्निषु जुह्वति । <br> शब्दादीन्विषयानन्य इन्द्रियाग्निषु जुह्वति ॥ ४-२६॥

## सर्वाणीन्द्रियकर्माणि प्राणकर्माणि चापरे । <br> आत्मसंयमयोगाग्नौ जुह्वति ज्ञानदीपिते ॥ ४-२७॥

## द्रव्ययज्ञास्तपोयज्ञा योगयज्ञास्तथापरे । <br> स्वाध्यायज्ञानयज्ञाश्च यतयः संशितव्रताः ॥ ४-२८॥

## अपाने जुह्वति प्राणं प्राणेऽपानं तथापरे । <br> प्राणापानगती रुद्ध्वा प्राणायामपरायणाः ॥ ४-२९॥

## अपरे नियताहाराः प्राणान्प्राणेषु जुह्वति । <br> सर्वेऽप्येते यज्ञविदो यज्ञक्षपितकल्मषाः ॥ ४-३०॥

## यज्ञशिष्टामृतभुजो यान्ति ब्रह्म सनातनम् । <br> नायं लोकोऽस्त्ययज्ञस्य कुतोऽन्यः कुरुसत्तम ॥ ४-३१॥

## एवं बहुविधा यज्ञा वितता ब्रह्मणो मुखे । <br> कर्मजान्विद्धि तान्सर्वानेवं ज्ञात्वा विमोक्ष्यसे ॥ ४-३२॥
