<p align="center"> ।।श्रीः।। </p>

# द्वितीयोध्यायः

## श्रीभगवानुवाच
## अशोच्यानन्वशोचस्त्वं प्रज्ञावादांश्च भाषसे । <br> गतासूनगतासूंश्च नानुशोचन्ति पण्डिताः ॥ २-११॥
यान् त्वं अशोचः ते न शोकार्हाः । तव वादाः स्वबुद्धिमात्रकल्पिताः ज्ञानवृद्धानां मतस्य विरुद्धाः । यतः, ज्ञानिनः अगतासून् यथा न अनुशोचन्ति तथा गतासूनपि न अनुशोचन्ति । (यस्य मृत्युकालः समीपे अस्ति सः गतासुः)


## न त्वेवाहं जातु नासं न त्वं नेमे जनाधिपाः । <br> न चैव न भविष्यामः सर्वे वयमतः परम् ॥ २-१२॥
युद्धे किं जीवनाशनिमित्तम् तव शोकः उत देहनाशनिमित्तम् उत देहानतिरिक्तजीवनाशनिमित्तम् ? न जीवनाशनिमित्तशोकः उपपद्यते । अहं त्वं एते च सर्वे नित्याः अनादित्वात् । यूयं सर्वे अनादिनित्याः चेतनत्वात् मद्वत् । 


## देहिनोऽस्मिन्यथा देहे कौमारं यौवनं जरा । <br> तथा देहान्तरप्राप्तिर्धीरस्तत्र न मुह्यति ॥ २-१३॥
देहनाशनिमित्तम् शोकः इति चेत् तदपि न समीचीनम् । निश्चयेन देहान्तरस्य लाभात् । अस्मिन् स्थूलदेहे यथा जीवस्य कौमाराद्यवस्थाविशिष्टदेहहानेन यौवनाद्यवस्थाविशिष्टदेहस्य लाभो भवति तथैव मृत्युकाले अस्य दहस्य हानेन अन्यस्य दहस्य लाभो भवति । यथा यौवनाद्यवस्थाविशिष्टदेहलाभात् कौमाराद्यवस्थाविशिष्टदेहहानावपि न कोपि शोचन्ति तथैव अन्यस्य दहस्य लाभात् युद्धे शत्रोः अस्य दहस्य हानावपि शोको न कार्यः ।

देहानतिरिक्तजीवनाशनिमित्तम् शोकः इति चेत् तदपि न समीचीनम् । देहिनः (यस्य दहो अस्ति तस्य) कौमाराद्यनुभवं भवति इत्यनेनैव देहभिन्नजीवस्य अस्तित्वं दृश्यते । तद्विषये बुद्धिमान् न मोहं प्राप्नोति । 

## मात्रास्पर्शास्तु कौन्तेय शीतोष्णसुखदुःखदाः । <br> आगमापायिनोऽनित्यास्तांस्तितिक्षस्व भारत ॥ २-१४॥
तथापि ते बान्धवानां दर्शनसम्भाषणाद्यभावप्रसङ्गे दुःखो भविष्यतीति शोकः इति चेत्, किं मात्रास्पर्शा एव (केवल रूपादिविषयचक्षुरादीन्द्रियसम्बन्धा एव) सुखदुःखप्रदाः? न । किन्तु अभिमानसहितमात्रास्पर्शा एव सुखदुःखप्रदाः। शीतोष्णसुखदुःखदत्वविशिष्टमात्रास्पर्शाः आगमापायिनः अनित्याश्च। सुप्तादौ यद्यपि स्पर्षत्वगिन्द्रियसम्बन्धरूपमात्रास्पर्शाः सन्ति तथापि सुखदुःखदत्वविशिष्टमात्रास्पर्शाः न सन्ति अभिमानस्याभावात्। दुरभिमानं परित्यज्य तान् मात्रास्पर्शान् विफलान् कुरु। 

## यं हि न व्यथयन्त्येते पुरुषं पुरुषर्षभ । <br> समदुःखसुखं धीरं सोऽमृतत्वाय कल्पते ॥ २-१५॥
युद्धाकरणादपि दुःखाभावत्वं शक्यं प्राप्तुम् किमभिमानत्यागेन इति चेत् अभिमानत्यागस्य अन्यद्महाफलमस्ति। एते मात्रास्पर्शाः यं पुरुषं (देहादिज्ञानवन्तं जागृदाद्यवस्थे स्थितं, ब्रह्मज्ञानिनं) धीरं  (सुखदुःखपरिणामयोः उत्सेकविशादयोः स्तम्भकत्वे प्रयत्नवन्तं) समदुःखसुखं (अनुपादेयत्वभावे लौकिकसुखं दुःखसमं यस्य तं) न अतिव्यथयन्ति सः मोक्षाय कल्पते। 

## नासतो विद्यते भावो नाभावो विद्यते सतः । <br> उभयोरपि दृष्टोऽन्तस्त्वनयोस्तत्त्वदर्शिभिः ॥ २-१६॥
बन्धुहननपापाद्परलोकदुःखनिमित्तशोकोयम् इति चेत् यथा असत्कर्मणः दुष्कर्मणः सकाशात् सुखं न भवति तथा सत्कर्मणः सकाशात् दुःखं न भवति। एतयोः निर्णायकभूतपरम्परोपदेशरूपसम्प्रदायः ज्ञानिभिः दृष्टः। नारायणद्विट्तदनुबन्धिनिग्रहरूपयुद्धस्तु सत्कर्मः। अतस्तस्मात् दुःखं न भवति।

असतः मूलप्रकृतेः अभावः प्रागभावः प्रध्वंसाभावश्च न भवति। तथैव सतः ब्रह्मणः अभावः नास्ति। एतयोः विषयोः `न त्वेवाहं जातु नासं` इति श्लोके प्रस्तुत अनुमानयोः दृष्टान्तप्रदर्शकदृष्टान्तसमर्थके क्रमशः स्तः। 

## अविनाशि तु तद्विद्धि येन सर्वमिदं ततम् । <br> विनाशमव्ययस्यास्य न कश्चित्कर्तुमर्हति ॥ २-१७॥
न केवलौ ब्रह्ममूलप्रकृत्यौ अनादिनित्यौ किन्तु यैः इदं सर्वं ततं (शब्दाः अव्याकृताकाशश्चेत्यादि) ते सर्वे अनादिनित्याः। ते सर्वे प्राक् प्रस्तुत नित्यत्वसाधनानुमाने दृष्टान्ताः। ते न केवलं अविनाशिनः - स्वाभाविकनाशरहिताः - किन्तु शापेन बलवत्प्रयत्नेन वापि नाशरहिताः। 

येन भगवता इदं सर्वं व्याप्तम् (देशतः कालतः गुणतश्च) सः एव अविनाशि (चतुर्विधनाशरहितम्) इति विद्धि। 

## अन्तवन्त इमे देहा नित्यस्योक्ताः शरीरिणः । <br> अनाशिनोऽप्रमेयस्य तस्माद्युध्यस्व भारत ॥ २-१८॥
ननु जीवः ईश्वराख्यबिम्बस्य जीवशरीराख्योपाधौ प्रतिबिम्बः इत्यागमसिद्धः। युद्धे शरीराख्योपाधिनाशे जीवाख्यप्रतिबिम्बस्यापि नाशः स्यात्। अतो जीवनित्यत्वसाधनानुमानस्य बाधोऽस्ति इति चेन्न। इमे प्राकृतदेहा एव अन्तवन्तः उपाधिस्तु स्वरूपदेहः। सो नित्यः। अप्रमेयस्य - अपरिमितपरिमाणस्य ईश्वराख्यबिम्बस्य उपाधिसन्निधिनाशोपि न भवितुमर्हति। अतः अपरिमितपरिमाणस्य ईश्वस्य सरूपः जीवः नित्यः।

भगवतः सर्वप्रकाराविनाशित्वं पूर्वश्लोके उक्तं। तस्मात् स भगवान् स्वतन्त्रः। जीवस्य तु अस्ति देहहानिरूपनाशः दुःखप्राप्तिरूपनाशः अपूर्णतारूपनाशश्च। तस्मात् अनाशिनः अप्रमेयस्य भगवतः पूजार्थम् युद्धाख्यविहितकर्म कुरु। तेन सन्तुष्टः सन् क्रमेण भगवान् मोक्षम् ददाति। 

## य एनं वेत्ति हन्तारं यश्चैनं मन्यते हतम् । <br> उभौ तौ न विजानीतो नायं हन्ति न हन्यते ॥ २-१९॥
ननु युद्धे हननकार्यस्य दृश्यत्वात् यदुक्तं जीवस्य नित्यत्वास्वातन्त्र्ये तयोः प्रत्यक्षविरोधोऽस्ति इतिचेत् ये युद्धे जीवः स्वतन्त्रहन्तारः इति वेत्ति ये च जीवः हतः इति वेत्ति ते अज्ञानिनः। 

एनं भगवन्तं जीवस्वरूपस्य हन्तारं इति यो वेत्ति यश्च एनं जीवं युद्धे हतं इति वेत्ति तौ अज्ञानिनौ। 

## न जायते म्रियते वा कदाचिन्नायं भूत्वा भविता वा न भूयः । <br> अजो नित्यः शाश्वतोऽयं पुराणो न हन्यते हन्यमाने शरीरे ॥ २-२०॥
अस्मिन् विषये प्रमाणभूतमन्त्रं एतत् - 
कदाचिदपि जीवः न जायते न म्रियते। कुतः? स्वरूपतः जीवः अनादिनित्यः शश्वदेकप्रकारकभगवत्सदृशः। अथवा जीवाख्यप्रतिबिम्बस्य  ईश्वराख्यबिम्बः अनादिनित्यः, बिम्बोपाधिसन्निधेरपि जन्मनाशौ न स्तः। न जायते न म्रियते इति चेत् तर्हि जीवस्य जननव्यवहारः ईश्वरजननवत् भूत्वा भवनं - विद्यमानस्य प्रकटनं - किं? न। जीवस्य देहप्राप्तिदेहवियोगरूपजननमरणौ स्तः। शरीरे हन्यमाने सत्यपि जीवो न हन्यते। 

अयं ना परमपुरूषः नृशब्दवाच्यः भगवान् न जायते न म्रियते। तस्य देहयोगवियोगरूपोत्पत्तिनाशावपि न। कुतः तर्हि जन्मादिव्यवहारस्तस्य इति चेत् सदा भूत्वा एव कदाचित् इतरेभयः गोचररूपेण पुनः भवति। न देहयोगेन भविता। तस्मात् सः भगवान् स्वतन्त्रः। जीवः अजो नित्यश्च। न तावतैव सोपि स्वतन्त्रः। सदा पारतन्त्र्यादिस्वभावेन एकप्रकारकः। कुतः? सः पुराणः पुरान् अणति अनिच्छया देहाद्देहान्तरं प्राप्नोति। 

## वेदाविनाशिनं नित्यं य एनमजमव्ययम् । <br> कथं स पुरुषः पार्थ कं घातयति हन्ति कम् ॥ २-२१॥
यश्च जीवं अविनाशिनम् बिम्बोपाधिसन्निधिनाशहेतुकनाशहीनं अथवा स्वतः मात्रास्पर्शकृतदोषहीनं (अभिमानसहितमेव दुष्टं) स्वाभाविकनाशहीनं अजं निर्विकारस्वरूपं इति वेत्ति सः ज्ञानी। सः घातयामि हन्मि इति भावनं न करोति। 

यः ईश्वरं नाशहीनं अजं निर्विकारं इति वेत्ति सः पुरुषः ज्ञानी। 

## वासांसि जीर्णानि यथा विहाय नवानि गृह्णाति नरोऽपराणि । <br> तथा शरीराणि विहाय जीर्णान्यन्यानि संयाति नवानि देही ॥ २-२२॥
कौमाराद्यवस्थावियोगवत् देहनाशोपि न शोकार्ह इति यदुक्तं तस्मिन् दृष्टान्तभूतकौमाराद्यवस्थायां अत्यन्तभेदो न दृश्यते इति अन्यद्दृष्टान्तं आह वासांसि इति। 

देहाद्देहान्तरप्राप्तिः एव मृत्युः। तद्विषये वास्त्रान्तरमिव न शोककरणीयः। 

वाससो जरावत् जीवस्य दहोपि अस्वातन्त्र्येण जीर्णीं भवति इति दर्शनात् सर्वत्र जीवस्य अस्वातन्त्र्यं ज्ञेयं। 

## नैनं छिन्दन्ति शस्त्राणि नैनं दहति पावकः । <br> न चैनं क्लेदयन्त्यापो न शोषयति मारुतः ॥ २-२३॥
जीवस्य कालकृतनाशः बिम्बनाशादिकृतनाशश्च नास्ति इति प्रागुक्तं। तस्य केनापि शस्त्रादिप्रबलहेतुनापि नाशः नास्ति। 

एनं ईश्वरं देहतोपि शस्त्राणि न छिन्दन्ति।

## अच्छेद्योऽयमदाह्योऽयमक्लेद्योऽशोष्य एव च । <br> नित्यः सर्वगतस्थाणुरचलोऽयं सनातनः ॥ २-२४॥
न केवमं शस्त्रादयः ईदानीं जीवनाशं न करोति किन्तु सर्वकालेपि। जीवः छेदनाद्यस्य नार्हति। कुतः? नित्यं यत् सर्वगतत्वं तद्वान् यः ईश्वरः, केनापिनिमित्तकृतविकारहीनः प्राकृतचलनहीनः वेदप्रतिपाद्यः यः ईश्वरः तस्य प्रतिबिम्बोयं जीवः।

जीवस्य कालकृतबिम्बनाशादिकृतनाशाभावः प्रागुक्तं। ईदानीम् केनापि शस्त्रादिप्रबलहेतुनापि नाशः नास्ति इति आह। तथापि जीवेश्वरयोः सर्वसाम्यम् नास्ति यतः जीवः अणुः नित्यं सर्वगते हरौ तदधीनतया तिष्ठति। तदधीनत्वं कदापि न नश्यति यतः जीवः सदा विधिनिषेधात्मकनादेन सह वर्तते। 

## अव्यक्तोऽयमचिन्त्योऽयमविकार्योऽयमुच्यते । <br> तस्मादेवं विदित्वैनं नानुशोचितुमर्हसि ॥ २-२५॥
अयं ईश्वरः अव्यक्तः। तस्मात् सर्वगतोपि न दृष्यते। अयं ईश्वरः अचिन्त्यशक्तिमान्। तस्मात् देहवानपि अव्यक्तः। सः अविकार्यः। तस्मात् कदापि स्वेच्छाविना न व्यक्तः। 

एनं जीवं पूर्वोक्तरीत्या अनादिनित्यत्वादिगुणकं इति विदित्वा नानुशोचितुमर्हसि। 

हरेरेव सर्वस्वतन्त्रत्वेन अखिलदुःखनिवृत्तिरूपपुमर्थप्रदत्वात् एवं युद्धादिस्वकर्मणा अव्यक्तादिरूपेण एनं ईश्वरं विदित्वा न अनुशोचितुं संसारदुःखमनुभवितुं अर्हसि मुक्तो भविष्यसि। 

## अथ चैनं नित्यजातं नित्यं वा मन्यसे मृतम् । <br> तथापि त्वं महाबाहो नैनं शोचितुमर्हसि ॥ २-२६॥
जीवस्य नित्यत्वेपि दुःखप्रददेहवियोगरूपमृत्युः अस्त्येव युद्धे। बान्धवानां दुःखो भवति इति तव शोकः इति चेत् - एनं जीवं देहयोगरूपजनिमन्तमेव देहवियोगरूपमृतिमन्तमेव इति मन्यसे चेत् तथापि नैनं शोचितुमर्हसि।

तिष्ठतु जीवनित्यादिविचारः। यावन्मोक्षं जीवस्य जन्ममरणे नियते इति त्वयापि सिद्धं। तावन्मात्रेण ज्ञानेनापि नैनं शोचितुमर्हसि।

## जातस्य हि ध्रुवो मृत्युर्ध्रुवं जन्म मृतस्य च । <br> तस्मादपरिहार्येऽर्थे न त्वं शोचितुमर्हसि ॥ २-२७॥
## अव्यक्तादीनि भूतानि व्यक्तमध्यानि भारत । <br> अव्यक्तनिधनान्येव तत्र का परिदेवना ॥ २-२८॥
कुतः इति चेत् यावन्मोक्षं जन्ममरणयोः नियतत्वात्। 
जीवस्य जनिमृतिस्वरूपः स्पष्टीक्रियते - भूतानि शरीराणि अव्यक्तादीनि अव्यक्तः जडप्रकृतिः एवादिः येषां तानि। जन्ममृत्योः मध्ये कार्यतया व्यक्तानि। अव्यक्तनिधनान्येव। तत्र कः शोकः। 

प्रागभिप्रेतजीवास्वातन्त्र्ये हेतुत्वेन जनिमृतिनैयत्यानुवादः क्रियते जातस्येत्यादि श्लोकद्वये। जीवस्य जनिमृतिनियतत्वात् जीवे शोको यथा न कार्यः तथा स्वातन्त्र्यबुद्धिश्च न कार्या इत्यर्थः। 

## आश्चर्यवत्पश्यति कश्चिदेनमाश्चर्यवद्वदति तथैव चान्यः । <br> आश्चर्यवच्चैनमन्यः शृणोति श्रुत्वाप्येनं वेद न चैव कश्चित् ॥ २-२९॥
ईश्वरः एव स्वतन्त्रः। कश्चित् सात्विकः आश्चर्यवत् यथा भवति तथा पश्यति। 

एनं जीवं अजादिलक्षणेश्वरसरूपतदधीनत्वादिना यः सम्यक् पश्यति सः आश्चर्य एव दुर्लभः एव। 

## देही नित्यमवध्योऽयं देहे सर्वस्य भारत । <br> तस्मात्सर्वाणि भूतानि न त्वं शोचितुमर्हसि ॥ २-३०॥
जीवस्य स्वभावः अपि ईश्वराधीनं। जीवस्य सर्वदेहेषु स्थूलसूक्ष्मस्वरूपदेहेषु रक्षकत्वेन ईश्वरः तिष्ठति। अतो जीवो नित्यमवध्यः। 

## स्वधर्ममपि चावेक्ष्य न विकम्पितुमर्हसि । <br> धर्म्याद्धि युद्धाच्छ्रेयोऽन्यत्क्षत्रियस्य न विद्यते ॥ २-३१॥
न केवलं जीवनित्यत्वादशोकः किन्तु स्वधर्ममपि अवेक्ष्य न विकम्पितुमर्हसि। यतः परलोकसुखहेतुजनकः युद्धः परमात्मपूजारूपो युद्धः अति श्रेयस्करः। 

## यदृच्छया चोपपन्नं स्वर्गद्वारमपावृतम् । <br> सुखिनः क्षत्रियाः पार्थ लभन्ते युद्धमीदृशम् ॥ २-३२॥
अप्रयत्नेन लब्धः अयं युद्धः पुण्यवतः लभते। 

## अथ चेत्त्वमिमं धर्म्यं सङ्ग्रामं न करिष्यसि । <br> ततः स्वधर्मं कीर्तिं च हित्वा पापमवाप्स्यसि ॥ २-३३॥

## अकीर्तिं चापि भूतानि कथयिष्यन्ति तेऽव्ययाम् । <br> सम्भावितस्य चाकीर्तिर्मरणादतिरिच्यते ॥ २-३४॥

## भयाद्रणादुपरतं मंस्यन्ते त्वां महारथाः । <br> येषां च त्वं बहुमतो भूत्वा यास्यसि लाघवम् ॥ २-३५॥

## अवाच्यवादांश्च बहून्वदिष्यन्ति तवाहिताः । <br> निन्दन्तस्तव सामर्थ्यं ततो दुःखतरं नु किम् ॥ २-३६॥

## हतो वा प्राप्स्यसि स्वर्गं जित्वा वा भोक्ष्यसे महीम् । <br> तस्मादुत्तिष्ठ कौन्तेय युद्धाय कृतनिश्चयः ॥ २-३७॥
जित्वा महीम् भोक्ष्यसे स्वर्गमपि प्राप्स्यसि

## सुखदुःखे समे कृत्वा लाभालाभौ जयाजयौ । <br> ततो युद्धाय युज्यस्व नैवं पापमवाप्स्यसि ॥ २-३८॥
वैशयिकसुखं अनुपादेयत्वरूपेण दुःखसमं लाभश्च अनुपादेयत्वरूपेण अलाभसमः जयश्च अनुपादेयत्वरूपेण अजयसमः इति मत्वा केवलं भगवद्पूजार्थं युद्धं कुरु। तेन पापं न अवापस्यसि। 

## एषा तेऽभिहिता साङ्ख्ये बुद्धिर्योगे त्विमां शृणु । <br> बुद्ध्या युक्तो यया पार्थ कर्मबन्धं प्रहास्यसि ॥ २-३९॥
इतः पर्यन्तं तुभ्यं जीवेश्वरस्वरूपज्ञानविषये वाक् मया उक्तः। इदानीं तज्ज्नोपायविषये वदामि। तेन संसारबन्धं प्रहास्यसि। अतो तत्र निष्ठां कुरु। 

## नेहाभिक्रमनाशोऽस्ति प्रत्यवायो न विद्यते । <br> स्वल्पमप्यस्य धर्मस्य त्रायते महतो भयात् ॥ २-४०॥
वक्ष्यमाणज्ञानोपायस्य उपक्रममात्रस्यापि निष्फलता नास्ति। उपक्रान्तयोगविच्छेदे तद्योगवतः अन्यधर्माकरणे प्रत्यवायोपि न विद्यते। तद्धर्मस्य एकांशस्यापि अनुष्टानं संसारभयात् त्रायते। अतो तत्र निष्ठां कुरु। 

## व्यवसायात्मिका बुद्धिरेकेह कुरुनन्दन । <br> बहुशाखा ह्यनन्ताश्च बुद्धयोऽव्यवसायिनाम् ॥ २-४१॥
ज्ञानोपायविषयवाक्यानि मतभेदेन बहूनि सन्ति। कुतः अत्रैव निष्ठां करोमि इत्यतः आह प्रमाणनिर्णीतार्थनिश्चयजनकं वाक् एकोपायपरः एव। प्रमाणनिर्णीतार्थविरुद्धपराणि परस्परविरुद्धानि वाक्यानि   बहूनि सन्ति। अप्रामाणिकत्वात् तेषु सत्सु मया वक्ष्यमाणोपायविषये अनिष्ठायाः कारणं नास्ति। 

## यामिमां पुष्पितां वाचं प्रवदन्त्यविपश्चितः । <br> वेदवादरताः पार्थ नान्यदस्तीति वादिनः ॥ २-४२॥
## कामात्मानः स्वर्गपरा जन्मकर्मफलप्रदाम् । <br> क्रियाविशेषबहुलां भोगैश्वर्यगतिं प्रति ॥ २-४३॥
## भोगैश्वर्यप्रसक्तानां तयापहृतचेतसाम् । <br> व्यवसायात्मिका बुद्धिः समाधौ न विधीयते ॥ २-४४॥
वेदेषु यदापाततः प्रतीयमानार्थः स एव वेदतात्पर्य इति मन्यमानाः वेदवादरताः। अथवा वेदानां विष्णुसर्वोत्तमत्वविषये विवादपूर्वकं पाठकाः वेदवादरताः। अथवा निरर्थकवेदपाठकाः वेदवादरताः। <br>
नान्यदस्तीति वादिनः = आपाततार्थं विना अन्यदर्थं नास्ति इति वादिनः अथवा जीवातिरिक्त अन्यद्ब्रह्म नास्ति इति वादिनः। <br>
कामात्मानः भोगचित्ताः। स्वर्गपराः स्वर्ग एव परमपुरूषार्थ इति भावं कुर्वाणः। अविपश्चितः अज्ञानिनः। <br> <br>
जन्मकर्मफलप्रदाम् = जन्म च कर्म च तत्फलञ्च ददाति इति तथाविधाम्। क्रियाविशेषबहुलां = बहुकर्मविशेषप्रतिपादिकां। <br>
पुष्पितां = मोक्षाख्यफलमपेक्ष्य पुष्पस्थानीयस्वर्गादिफलकां। <br> <br>
समाधौ = भगवति मनस्समाधानं / तत्वविषये दार्ढ्यं  <br> <br>
प्रमाणीभूतवैदिकमताः अपि अनेकाः त्वदीयस्य विरुद्धाः सन्ति। कुतः अत्रैव निष्ठां करोमि इत्यतः श्लोकत्रयं आह। अथवा अव्यवसायबुद्धेः कारणं वदति श्लोकत्रयेण। 
वेदवादरताः अविपश्चितः नान्यदस्तीति वादिनः कामात्मानः स्वर्गपराः यामिमां वाचं जन्मकर्मफलप्रदाम् क्रियाविशेषबहुलां पुष्पितां भोगैश्वर्यप्राप्तिं प्रति प्रवदन्ति तया वाचा अपहृतचेतसाम् भोगैश्वर्यप्रसक्तानां प्रमाणनिर्णीतार्थनिश्चयजनिका बुद्धिः समाधौ न विधीयते। 

## त्रैगुण्यविषया वेदा निस्त्रैगुण्यो भवार्जुन । <br> निर्द्वन्द्वो नित्यसत्त्वस्थो निर्योगक्षेम आत्मवान् ॥ २-४५॥
योगमाह। सत्वरजस्तमः त्रिगुणः। तत्सम्बन्धिस्वर्गादिकं त्रैगुण्यं। वेदाः आपाततः त्रैगुण्यविषयाः इति प्रतीयन्ते। अथवा वेदाः त्रैगुण्याख्यं विषं यापयन्ति अपगमयन्ति। तात्पर्यतः ते त्रैगुण्यविषयाः एव इति भावं मा कुरु। वैषयिकसुखं हेयतारूपेण दुःखसमं कुरु। मम स्वामी इति नित्यं साधुगुणकं हरिं स्मर। जगतः विषये अप्राप्तप्राप्तौ प्राप्तपरिरक्षणे प्रयत्नं मा कुरु। 

## यावानर्थ उदपाने सर्वतः सम्प्लुतोदके । <br> तावान्सर्वेषु वेदेषु ब्राह्मणस्य विजानतः ॥ २-४६॥
ननु यथा त्वदुपायस्य फलं काम्यकर्मिः न लभ्यते तथा काम्यकर्मिणः फलं इयं योगानुष्ठानेन न लभ्यते। तर्हि कथं त्वदुपायस्य काम्यकर्मात् उत्तरत्वं इत्यतः अस्य योगस्य महत्वं आह यावानिति। यथा यावानर्थः स्नानपानादिकं उदपाने अस्ति तावान् महाशुद्धोदकसमुद्रे अस्त्येव तथा सर्वेषु वेदेषु यत् काम्यकर्मस्यफलं प्रतीयते तत् विजानतः (= भगवद्परोक्षज्ञानयुक्त) ब्राह्मणस्य (भगवदपरोक्षज्ञानिनः) अस्त्येव।   
प्रलयकाले यः उद्रिक्तः पालकवर्जितः चेष्टावन्तः सः भगवान् प्रसन्ने सति यावानर्थः सर्वेषु वेदेषु प्रतीयते सः विजानतः ब्राह्मणस्य भवति। 

## कर्मण्येवाधिकारस्ते मा फलेषु कदाचन । <br> मा कर्मफलहेतुर्भूर्मा ते सङ्गोऽस्त्वकर्मणि ॥ २-४७॥
