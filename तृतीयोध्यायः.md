# तृतीयोध्यायः
## अर्जुन उवाच
## ज्यायसी चेत्कर्मणस्ते मता बुद्धिर्जनार्दन । <br> तत्किं कर्मणि घोरे मां नियोजयसि केशव ॥ ३-१॥
कर्मणः सकाशात् ज्ञानं वरं चेत् तर्हि मां किमर्थं कर्मणि नियोजयसि इति एकः प्रश्नः।   
कर्मणां मध्ये रागद्वेषोपेते युद्धे किमर्थं नियोजसि इति द्वितीयः प्रश्नः।    
'सर्व एते पुण्यलोका भवन्ति' इत्यस्मात् सर्वकर्मणां फलश्रवणेन 'हतो वा प्राप्स्यसि स्वर्गं जित्वा वा भोक्ष्यसे महीम्' इत्यस्मात् युद्धस्यापि फलश्रवणेन काम्यत्वात् 'दूरेण ह्यवरं कर्म' इत्यस्मात् बुद्धियोगात् अवरत्वात् यत्याश्रमविहितानां शमादीनां फलाश्रवणेन अकाम्यत्वात् यत्याश्रमधर्मे एव मां नियोक्तव्यं न तु काम्यकर्मणि। 

## व्यामिश्रेणेव वाक्येन बुद्धिं मोहयसीव मे । <br> तदेकं वद निश्चित्य येन श्रेयोऽहमाप्नुयाम् ॥ ३-२॥
युद्धस्य क्वचित् स्वर्गार्थत्वं क्वचित् ज्ञानार्थत्वं इति मे बिद्धिं डोलायमानम् करोषि इव। कामिनां स्वर्गार्थत्वं अकामिनां च ज्ञानार्थत्वं चेत् तर्ह्यपि यत्याश्रमधर्मे नियोजनं युक्तं न तु वैकल्पिके युद्धे।

## श्रीभगवानुवाच
## लोकेऽस्मिन् द्विविधा निष्ठा पुरा प्रोक्ता मयानघ । <br> ज्ञानयोगेन साङ्ख्यानां कर्मयोगेन योगिनाम् ॥ ३-३॥
प्रथमप्रश्नस्य उत्तरं ददाति। साधकेशु मोक्षः द्विविधसाधनसाध्यः। अल्पकर्मोपेतज्ञानप्रचुरसाधनः यो देवतानां सनकादीनां च। अल्पज्ञानोपेतकर्मप्रचुरसाधनः यो जनकप्रियव्रतादीनां। तव कर्मयोगित्वात् कर्मे नियोजनं। 
## न कर्मणामनारम्भान्नैष्कर्म्यं पुरुषोऽश्नुते । <br> न च संन्यसनादेव सिद्धिं समधिगच्छति ॥ ३-४॥
कर्माकरणेन मोक्षः इति केन कारणेन मन्यसे?<br>
मोक्षः नैष्कर्म्यशब्दवाच्यत्वात् नैष्कर्म्यं च कर्म राहित्यं इति कर्मराहित्यरूपमोक्षः कर्माकरणेनैव प्राप्य इति किं?<br>
अथवा कर्म संसारबीजत्वात् तदकरणेनैव मोक्षः इति वा?<br>
उत 'कर्मणा बद्ध्यते जन्तुः' इति स्मृतौ कर्मणा संसारबन्धनः इत्यस्मात् वा?<br><br>
आद्यममध्यमे निरसति नेति। कर्माकरणेन न्नैष्कर्म्याख्यमोक्षं न अश्नुते पुरुषत्वात् (सदा सूक्ष्मेण स्थूलेन वा देहेन सह वृत्तित्वात् जीवस्य)। अन्यथा कर्मविधिनिषेधरहितदेहेषु कर्माकरणेन अद्य पुरुषत्वाभावप्रसंगः। मोक्षस्य तु सकामकर्माप्राप्यत्वात् नैष्कर्म्यशब्दवाच्यत्वम्। <br>
कर्म संसारबीज इति चेत् तर्हि कर्माकरणेपि पुरुषत्वात् (सदा सूक्ष्मेण स्थूलेन वा देहेन सह वृत्तित्वात् जीवस्य) संचितानन्तकर्मस्य भोगस्तु न सम्भवः। तस्मात् न मोक्षं अश्नुते।  <br>
लौकिकफलाभावत्वेन निष्कामकर्मकर्माकरणयोः साम्यत्वात् कर्माकरणमपि मोक्षसाधनम् इत्यतः आह नचेते। केवलं फलस्नेहत्यागेन उपलक्षणया भगवदर्पणबुद्ध्या कर्मकरणेन च मोक्षः न प्राप्यते। किन्तु निष्कामकर्मकरणेन सत्त्वशुद्धिः तेन च परोक्षज्ञानं तेन च भगवदपरोक्षं तेन च अतिशयितभक्तिः तेन च भगवत्प्रसादः। प्रसन्नो भगवानेव मोक्षं ददाति। 
## न हि कश्चित्क्षणमपि जातु तिष्ठत्यकर्मकृत् । <br> कार्यते ह्यवशः कर्म सर्वः प्रकृतिजैर्गुणैः ॥ ३-५॥
कर्माकरणम् असम्भवम् इत्याह। अकारवाच्यभगवद्वशे सर्वैः सदा कर्म कार्यते।  
## कर्मेन्द्रियाणि संयम्य य आस्ते मनसा स्मरन् । <br> इन्द्रियार्थान्विमूढात्मा मिथ्याचारः स उच्यते ॥ ३-६॥
'कर्मणा बद्ध्यते जन्तुः' इत्यादौ कर्माकरणं तु शरीरयात्राद्यवश्यक्रियमाणं विहाय यज्ञादिकर्माकरणः विधीयते इत्यतः आह कर्मेन्द्रियाणीति। मन एव कारणं बन्धमोक्षाभ्याम्।  
## यस्त्विन्द्रियाणि मनसा नियम्यारभतेऽर्जुन । <br> कर्मेन्द्रियैः कर्मयोगमसक्तः स विशिष्यते ॥ ३-७॥
## नियतं कुरु कर्म त्वं कर्म ज्यायो ह्यकर्मणः । <br> शरीरयात्रापि च ते न प्रसिद्ध्येदकर्मणः ॥ ३-८॥
## यज्ञार्थात्कर्मणोऽन्यत्र लोकोऽयं कर्मबन्धनः । <br> तदर्थं कर्म कौन्तेय मुक्तसङ्गः समाचर ॥ ३-९॥
'कर्मणा बद्ध्यते जन्तुः' इत्यादिसमृतेः तात्पर्यमाह। अत्र यज्ञो विष्णुः। अवैष्णवकर्म बन्धकम् भवति न तु सर्वकर्म। अतः फलस्नेहम् परित्यज्य विष्ण्वर्थं कर्म समाचर। 
## सहयज्ञाः प्रजाः सृष्ट्वा पुरोवाच प्रजापतिः । <br> अनेन प्रसविष्यध्वमेष वोऽस्त्विष्टकामधुक् ॥ ३-१०॥
कर्मकरणे स्तुतिनिन्दापरकृतिपुराकल्परूप अर्थवादं आह। 
## देवान्भावयतानेन ते देवा भावयन्तु वः । <br> परस्परं भावयन्तः श्रेयः परमवाप्स्यथ ॥ ३-११॥
## इष्टान्भोगान्हि वो देवा दास्यन्ते यज्ञभाविताः । <br> तैर्दत्तानप्रदायैभ्यो यो भुङ्क्ते स्तेन एव सः ॥ ३-१२॥
## यज्ञशिष्टाशिनः सन्तो मुच्यन्ते सर्वकिल्बिषैः । <br> भुञ्जते ते त्वघं पापा ये पचन्त्यात्मकारणात् ॥ ३-१३॥
## अन्नाद्भवन्ति भूतानि पर्जन्यादन्नसम्भवः । <br> यज्ञाद्भवति पर्जन्यो यज्ञः कर्मसमुद्भवः ॥ ३-१४॥
कर्मकरणे जगच्चक्रप्रवृत्तिरूपहेत्वन्तरं आह अन्नादिति। पर्जन्यः मेघाभिमानिः आदित्यः तेन अभिमन्यमानमेघचक्रो वा। यज्ञादादित्यस्य भवनं नाम हविरादिप्रापणेन बलाद्युपचयः।
## कर्म ब्रह्मोद्भवं विद्धि ब्रह्माक्षरसमुद्भवम् । <br> तस्मात्सर्वगतं ब्रह्म नित्यं यज्ञे प्रतिष्ठितम् ॥ ३-१५॥
अत्र ब्रह्मशब्देन विष्णुः वाच्यः। अक्षरशब्देन वेदाः। ब्रह्म वेदैः अभिव्यक्तं भवति। वेदैः यथावदवगतं ब्रह्म सत्कर्म कारयति इति भावः।
## एवं प्रवर्तितं चक्रं नानुवर्तयतीह यः । <br> अघायुरिन्द्रियारामो मोघं पार्थ स जीवति ॥ ३-१६॥
## यस्त्वात्मरतिरेव स्यादात्मतृप्तश्च मानवः । <br> आत्मन्येव च सन्तुष्टस्तस्य कार्यं न विद्यते ॥ ३-१७॥
कर्मविधिविषये अपवादमाह। असम्प्रज्ञातसमाधिस्थस्य/मुक्तस्य सन्ध्यावन्दनादिकर्तव्यं नास्ति। 
## नैव तस्य कृतेनार्थो नाकृतेनेह कश्चन । <br> न चास्य सर्वभूतेषु कश्चिदर्थव्यपाश्रयः ॥ ३-१८॥
कुतः? तस्य ब्रह्मदर्शनेन लब्धार्थेन समं वा अधिको वा अर्थः यज्ञादिकर्मेण न भवति। नित्यनैमित्तिककर्माकरेण कश्चन दोषः न भवति। गुरुदेवतादीनां समागमे समाधेः उत्थाय वन्दनादिकरणेन न तस्य कश्चित् अर्थप्रापिः।
## तस्मादसक्तः सततं कार्यं कर्म समाचर । <br> असक्तो ह्याचरन्कर्म परमाप्नोति पूरुषः ॥ ३-१९॥
## कर्मणैव हि संसिद्धिमास्थिता जनकादयः । <br> लोकसङ्ग्रहमेवापि सम्पश्यन्कर्तुमर्हसि ॥ ३-२०॥
अपरोक्षज्ञानिनः अपि कर्म कुर्वन्ति इति वदन् कर्मकर्तव्यत्वे दृष्टान्तं प्रदर्शयति अनेन श्लोकेन। कर्मणा सहैव (परम्परया कर्मणा इति वा) जनकादयः संसिद्धिं मोक्षं (ज्ञानं) प्राप्ताः। <br>
< ते न केवलं मुक्तौ आनन्दातिशयार्थं (ज्ञानार्थं) कुर्वन्ति किन्तु भगवद्प्रीतिहेतुरूप (भगवद्प्रीतिद्वारा मुक्तिहेतुरूप) लोकसङ्ग्रहार्थमपि। >
## यद्यदाचरति श्रेष्ठस्तत्तदेवेतरो जनः । <br> स यत्प्रमाणं कुरुते लोकस्तदनुवर्तते ॥ ३-२१॥
कर्म करणेनैव कथं लोकसङ्ग्रह इत्यतः आह यद्यदिति। लोके यदप्रसिद्धं प्रमाणं प्रमाणतया स्वीकुरुते। अथवा यत् श्रुतिस्मृतिविहितकर्म कुरुते। 
## न मे पार्थास्ति कर्तव्यं त्रिषु लोकेषु किञ्चन । <br> नानवाप्तमवाप्तव्यं वर्त एव च कर्मणि ॥ ३-२२॥
## यदि ह्यहं न वर्तेयं जातु कर्मण्यतन्द्रितः । <br> मम वर्त्मानुवर्तन्ते मनुष्याः पार्थ सर्वशः ॥ ३-२३॥
## उत्सीदेयुरिमे लोका न कुर्यां कर्म चेदहम् । <br> सङ्करस्य च कर्ता स्यामुपहन्यामिमाः प्रजाः ॥ ३-२४॥
## सक्ताः कर्मण्यविद्वांसो यथा कुर्वन्ति भारत । <br> कुर्याद्विद्वांस्तथासक्तश्चिकीर्षुर्लोकसङ्ग्रहम् ॥ ३-२५॥
विद्वदविद्वद्भ्याम् क्रियमाणकर्मविशेषः आह। 
## न बुद्धिभेदं जनयेदज्ञानां कर्मसङ्गिनाम् । <br> जोषयेत्सर्वकर्माणि विद्वान्युक्तः समाचरन् ॥ ३-२६॥
अयोग्यजनानां सकामकर्मिणाम् कर्मणि सङ्गं निर्वहणार्थमपि ज्ञानिनः कर्म कार्यं। 
## प्रकृतेः क्रियमाणानि गुणैः कर्माणि सर्वशः । <br> अहङ्कारविमूढात्मा कर्ताहमिति मन्यते ॥ ३-२७॥
पूर्वश्लोकद्वयौ प्रपञ्चयति प्रकृतेः इत्यादिश्लोकत्रयेण।  
प्रकृतेः भगवतः गुणैः स्वतन्त्रेच्छाप्रयत्नादिभिः क्रियमाणानि कर्माणि।   
प्रकृतेः जडप्रकृतेः कार्यभूतैः सत्वादिगुणैः क्रियमाणानि कर्माणि।  
प्रकृतेः जीवस्वभावस्य गुणैः अनुगुणैः क्रियमाणानि कर्माणि।
## तत्त्ववित्तु महाबाहो गुणकर्मविभागयोः । <br> गुणा गुणेषु वर्तन्त इति मत्वा न सज्जते ॥ ३-२८॥
इच्छादिभगवद्गुणानां सत्वादिप्रकृतिगुणानां प्रकृतिकार्यभूतचक्षुरादीन्द्रियशरीरमनसां च अन्योन्यम् विभागस्य स्वतन्त्रभगवद्कर्तृकम् तदायत्तजीवकर्तृकम् विकाररूपप्रकृतिकर्तृकं च इति कर्मविभागस्य तत्त्वज्ञानी गुणाः भगवदिच्छादयः गुणेषु जीवस्वभावकर्मादिषु प्रेरकत्वेन वर्तते भगवदिच्छाद्यनुसारेण गुणाः इन्द्रियाणि गुणेषु विषयेषु वर्तते अतो जीवस्य न क्वापि स्वातन्त्र्यं इति मत्त्वा संसारमग्नो न भवति। 
## प्रकृतेर्गुणसम्मूढाः सज्जन्ते गुणकर्मसु । <br> तानकृत्स्नविदो मन्दान्कृत्स्नविन्न विचालयेत् ॥ ३-२९॥
अयोग्यजनान् गुणकर्मसु सङ्गं त्याजयित्वा सन्मार्गे न प्रवर्तयेत्। 
## मयि सर्वाणि कर्माणि संन्यस्याध्यात्मचेतसा । <br> निराशीर्निर्ममो भूत्वा युध्यस्व विगतज्वरः ॥ ३-३०॥
तवापि ज्ञानित्वात् तथैव अनुष्ठेयं कर्म इत्याह मयीति।   
आत्मानम् परमात्मानम् मां अधिकृत्य स्थितं अध्यात्मम्। अध्यात्मं च तत् चेतश्च अध्यात्मचेतः तेन।   
अधिकञ्चासौ आत्मा च अध्यात्मा। अध्यात्मनि चेतः अध्यात्मचेतः तेन। 
## ये मे मतमिदं नित्यमनुतिष्ठन्ति मानवाः । <br> श्रद्धावन्तोऽनसूयन्तो मुच्यन्ते तेऽपि कर्मभिः ॥ ३-३१॥
अनसूयन्तः कष्टे कर्मणि नियोजयति इति मयि दोषदृष्टिं अकुर्वन्तः सन्तः।  
## ये त्वेतदभ्यसूयन्तो नानुतिष्ठन्ति मे मतम् । <br> सर्वज्ञानविमूढांस्तान्विद्धि नष्टानचेतसः ॥ ३-३२॥
## सदृशं चेष्टते स्वस्याः प्रकृतेर्ज्ञानवानपि । <br> प्रकृतिं यान्ति भूतानि निग्रहः किं करिष्यति ॥ ३-३३॥
तर्हि लोकः ते मतं किमिति न अनुतिष्ठन्ति इत्यतः आह सदृशमिति।   
अथवा `मन्दान् न विचालयेत्` इति अयोग्येषु तत्त्वबोधो न कार्यः इति कुतः इत्यतः आह सदृशमिति।
## इन्द्रियस्येन्द्रियस्यार्थे रागद्वेषौ व्यवस्थितौ । <br> तयोर्न वशमागच्छेत्तौ ह्यस्य परिपन्थिनौ ॥ ३-३४॥
मनोनिग्रहात् सद्यःफलाभावेपि अतिप्रयत्नवतः भवत्येव फलं इति भावेन आह इन्द्रियस्येति। 
## श्रेयान्स्वधर्मो विगुणः परधर्मात्स्वनुष्ठितात् । <br> स्वधर्मे निधनं श्रेयः परधर्मो भयावहः ॥ ३-३५॥
द्वितीयप्रश्नस्य उत्तरमाह श्रेयानिति। 

## अर्जुन उवाच ।
## अथ केन प्रयुक्तोऽयं पापं चरति पूरुषः । <br> अनिच्छन्नपि वार्ष्णेय बलादिव नियोजितः ॥ ३-३६॥
परमेश्वरात् देवेभ्यश्च अनन्तरं पापाचारप्रेरकेषु कामादिषु को बलवान् प्रेरकः?

## श्रीभगवानुवाच ।
## काम एष क्रोध एष रजोगुणसमुद्भवः । <br> महाशनो महापाप्मा विद्ध्येनमिह वैरिणम् ॥ ३-३७॥
कामः एव बलवान् पापप्रेरकः। कामाभिमानी कालनेमिः। कामजत्वात् क्रोधस्य कामाभेदोपचारः। क्रोधस्योपादानकरणो रजोगुणः निमित्तकारणः कामः। अत्र क्रोधः कामेतरारिषड्वर्गस्य उपलक्षणः।  कामस्य यावदपेक्षितं दत्वा सः जेतव्य इत्यतः आह सः महाशनः। महत् अशनम् भोग्यं विषयो यस्य सः। महान् पाप्मा पापं यस्मात् सः महापाप्मा। नित्यं अशुभेष्वेव प्रवर्तकतया मोक्षविरोधित्वात् शत्रुभूतम् विद्धि। 

## धूमेनाव्रियते वह्निर्यथादर्शो मलेन च । <br> यथोल्बेनावृतो गर्भस्तथा तेनेदमावृतम् ॥ ३-३८॥
कथं कामः बलवान् अशुभप्रेरकेषु इत्यतः धूमेनेत्यादिश्लोकद्वयेन आह। यथा वह्निः धूमेन आव्रियते तथा उत्तमजीवजातं कामेन किञ्चित् आवृतं। यथा आदर्शो मलेन आवृतः तथा मध्यमजीवजातं कामेन अधिकमावृतम्। यथा गर्भः उल्बेनाव्रियते तथा अधमजीवजातं कामेन अत्यन्तमावृतम्। एवं त्रिविधजीवस्य परापरतत्वज्ञानोत्पत्तिप्रतिबन्धकः भवति कामः। 
प्रकाशरूपोपि वह्निः धूमेनावृतः सन् यथा अन्यैः न दृश्यते तथा स्वयं सर्वं जानन्नपि ईश्वरः जीवगतकामेन आवृतः अन्यैः न ज्ञायते। मलेनावृतः आदर्शः यथा मुखाद्यभिव्यक्तिहेतुः न भवति तथा कामेन आवृतम् जीवान्तःकरणम् ईश्वरं जीवं वा न प्रकाशयति। उल्बेनावृतः गर्भः यथा व्यापाराक्षमः तथा कामेन आवृतः जीवः ईश्वरादिज्ञाने न क्षमः। 

## आवृतं ज्ञानमेतेन ज्ञानिनो नित्यवैरिणा । <br> कामरूपेण कौन्तेय दुष्पूरेणानलेन च ॥ ३-३९॥
शास्त्रजनितज्ञानिनः अपि ज्ञानम् कामावृतम् स्वकार्यभूतापरोक्षज्ञानाय न प्रभवति। किमु गुरूपदेशमात्रजज्ञानवतः। नित्यवैरिणा सदा अपकारिणा।  

## इन्द्रियाणि मनो बुद्धिरस्याधिष्ठानमुच्यते । <br> एतैर्विमोहयत्येष ज्ञानमावृत्य देहिनम् ॥ ३-४०॥
शत्रुवधार्थं तस्य अधिष्ठानम् आह इन्द्रियाणीति। 

## तस्मात्त्वमिन्द्रियाण्यादौ नियम्य भरतर्षभ । <br> पाप्मानं प्रजहि ह्येनं ज्ञानविज्ञाननाशनम् ॥ ३-४१॥
हृताधिष्ठानस्य शत्रोः नाश्यत्वात् कामहनने इन्द्रियनिग्रहः उपायः इत्याह तस्मादिति। 

## इन्द्रियाणि पराण्याहुरिन्द्रियेभ्यः परं मनः । <br> मनसस्तु परा बुद्धिर्यो बुद्धेः परतस्तु सः ॥ ३-४२॥
शत्रुहनने आयुधरूपम् ज्ञानम्। उत्तरश्लोके वक्तुं ज्ञानविषयमाह इन्द्रियाणीति। 

## एवं बुद्धेः परं बुद्ध्वा संस्तभ्यात्मानमात्मना । <br> जहि शत्रुं महाबाहो कामरूपं दुरासदम् ॥ ३-४३॥
आत्मना बुद्ध्या आत्मानम् मनः संस्तभ्य निश्चलं कृत्वा। 
